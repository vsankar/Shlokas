<!DOCTYPE html>
<html xmlns="http://www.w3.org/1999/xhtml">
<head>
<title>Sanskrit</title>
</head>
<body>


<h1 id="ch1">
॥ श्रीविष्णुसहस्रनामस्तोत्रम् ॥
</h1>


<br>

नारायणं नमस्कृत्य नरं चैव नरोत्तमम् ।<br>

देवीं सरस्वतीं व्यासं ततो जयमुदीरयेत् ॥<br>

<br>

ॐ अथ सकलसौभाग्यदायक श्रीविष्णुसहस्रनामस्तोत्रम् ।<br>

<br>

शुक्लाम्बरधरं विष्णुं शशिवर्णं चतुर्भुजम् ।<br>

प्रसन्नवदनं ध्यायेत् सर्वविघ्नोपशान्तये ॥ १॥<br>

<br>

यस्य द्विरदवक्त्राद्याः पारिषद्याः परः शतम् ।<br>

विघ्नं निघ्नन्ति सततं विष्वक्सेनं तमाश्रये ॥ २॥<br>

<br>

व्यासं वसिष्ठनप्तारं शक्तेः पौत्रमकल्मषम् ।<br>

पराशरात्मजं वन्दे शुकतातं तपोनिधिम् ॥ ३॥<br>

<br>

व्यासाय विष्णुरूपाय व्यासरूपाय विष्णवे ।<br>

नमो वै ब्रह्मनिधये वासिष्ठाय नमो नमः ॥ ४॥<br>

<br>

अविकाराय शुद्धाय नित्याय परमात्मने ।<br>

सदैकरूपरूपाय विष्णवे सर्वजिष्णवे ॥ ५॥<br>

<br>

यस्य स्मरणमात्रेण जन्मसंसारबन्धनात् ।<br>

विमुच्यते नमस्तस्मै विष्णवे प्रभविष्णवे ॥ ६॥<br>

<br>

ॐ नमो विष्णवे प्रभविष्णवे ।<br>

     श्रीवैशम्पायन उवाच ---<br>

श्रुत्वा धर्मानशेषेण पावनानि च सर्वशः ।<br>

युधिष्ठिरः शान्तनवं पुनरेवाभ्यभाषत ॥ ७॥<br>

<br>

     युधिष्ठिर उवाच ---<br>

किमेकं दैवतं लोके किं वाप्येकं परायणम् ।<br>

स्तुवन्तः कं कमर्चन्तः प्राप्नुयुर्मानवाः शुभम् ॥ ८॥<br>

<br>

को धर्मः सर्वधर्माणां भवतः परमो मतः ।<br>

किं जपन्मुच्यते जन्तुर्जन्मसंसारबन्धनात् ॥ ९॥<br>

<br>

     भीष्म उवाच ---<br>

जगत्प्रभुं देवदेवमनन्तं पुरुषोत्तमम् ।<br>

स्तुवन् नामसहस्रेण पुरुषः सततोत्थितः ॥ १०॥<br>

<br>

तमेव चार्चयन्नित्यं  भक्त्या पुरुषमव्ययम् ।<br>

ध्यायन् स्तुवन् नमस्यंश्च यजमानस्तमेव च ॥ ११॥<br>

<br>

अनादिनिधनं विष्णुं सर्वलोकमहेश्वरम् ।<br>

लोकाध्यक्षं स्तुवन्नित्यं सर्वदुःखातिगो भवेत् ॥ १२॥<br>

<br>

ब्रह्मण्यं सर्वधर्मज्ञं लोकानां कीर्तिवर्धनम् ।<br>

लोकनाथं महद्भूतं सर्वभूतभवोद्भवम् ॥ १३॥<br>

<br>

एष मे सर्वधर्माणां धर्मोऽधिकतमो मतः ।<br>

यद्भक्त्या पुण्डरीकाक्षं स्तवैरर्चेन्नरः सदा ॥ १४॥<br>

<br>

परमं यो महत्तेजः परमं यो महत्तपः ।<br>

परमं यो महद्ब्रह्म परमं यः परायणम् ॥ १५॥<br>

<br>

पवित्राणां पवित्रं यो मङ्गलानां च मङ्गलम् ।<br>

दैवतं दैवतानां च भूतानां योऽव्ययः पिता ॥ १६॥<br>

<br>

यतः सर्वाणि भूतानि भवन्त्यादियुगागमे ।<br>

यस्मिंश्च प्रलयं यान्ति पुनरेव युगक्षये ॥ १७॥<br>

<br>

तस्य लोकप्रधानस्य जगन्नाथस्य भूपते ।<br>

विष्णोर्नामसहस्रं मे शृणु पापभयापहम् ॥ १८॥<br>

<br>

यानि नामानि गौणानि विख्यातानि महात्मनः ।<br>

ऋषिभिः परिगीतानि तानि वक्ष्यामि भूतये ॥ १९॥<br>

<br>

ऋषिर्नाम्नां सहस्रस्य वेदव्यासो महामुनिः ।<br>
छन्दोऽनुष्टुप् तथा देवो भगवान् देवकीसुतः ॥ २०॥<br>

<br>

अमृतांशूद्भवो बीजं शक्तिर्देवकिनन्दनः ।<br>

त्रिसामा हृदयं तस्य शान्त्यर्थे विनियोज्यते ॥ २१॥<br>

<br>

विष्णुं जिष्णुं महाविष्णुं प्रभविष्णुं महेश्वरम् ।<br>

अनेकरूप दैत्यान्तं नमामि पुरुषोत्तमं ॥ २२ ॥<br>

<br>

           पूर्वन्यासः ।<br>

     श्रीवेदव्यास उवाच ---<br>

ॐ अस्य श्रीविष्णोर्दिव्यसहस्रनामस्तोत्रमहामन्त्रस्य ।<br>

श्री वेदव्यासो भगवान् ऋषिः ।<br>

अनुष्टुप् छन्दः ।<br>

श्रीमहाविष्णुः परमात्मा श्रीमन्नारायणो देवता ।<br>

अमृतांशूद्भवो भानुरिति बीजम् ।<br>

देवकीनन्दनः स्रष्टेति शक्तिः ।<br>

उद्भवः क्षोभणो देव इति परमो मन्त्रः ।<br>

शङ्खभृन्नन्दकी चक्रीति कीलकम् ।<br>

शार्ङ्गधन्वा गदाधर इत्यस्त्रम् ।<br>

रथाङ्गपाणिरक्षोभ्य इति नेत्रम् ।<br>

त्रिसामा सामगः सामेति कवचम् ।<br>

आनन्दं परब्रह्मेति योनिः ।<br>

ऋतुः सुदर्शनः काल इति दिग्बन्धः ॥<br>

<br>

श्रीविश्वरूप इति ध्यानम् ।<br>

श्रीमहाविष्णुप्रीत्यर्थे सहस्रनामस्तोत्रपाठे विनियोगः ॥<br>

<br>

           अथ न्यासः ।<br>

ॐ शिरसि वेदव्यासऋषये नमः ।<br>

मुखे अनुष्टुप्छन्दसे नमः ।<br>

हृदि श्रीकृष्णपरमात्मदेवतायै नमः ।<br>

गुह्ये अमृतांशूद्भवो भानुरिति बीजाय नमः ।<br>

पादयोर्देवकीनन्दनः स्रष्टेति शक्तये नमः ।<br>

सर्वाङ्गे शङ्खभृन्नन्दकी चक्रीति कीलकाय नमः ।<br>

करसम्पूटे मम श्रीकृष्णप्रीत्यर्थे जपे विनियोगाय नमः ॥<br>

<br>

इति ऋषयादिन्यासः ॥<br>

<br>

           अथ करन्यासः ।<br>

ॐ विश्वं विष्णुर्वषट्कार इत्यङ्गुष्ठाभ्यां नमः ।<br>

अमृतांशूद्भवो भानुरिति तर्जनीभ्यां नमः ।<br>

ब्रह्मण्यो ब्रह्मकृद्ब्रह्मेति मध्यमाभ्यां नमः ।<br>

सुवर्णबिन्दुरक्षोभ्य इत्यनामिकाभ्यां नमः ।<br>

निमिषोऽनिमिषः स्रग्वीति कनिष्ठिकाभ्यां नमः ।<br>

रथाङ्गपाणिरक्षोभ्य इति करतलकरपृष्ठाभ्यां नमः ।<br>

इति करन्यासः ।<br>

           अथ षडङ्गन्यासः ।<br>

ॐ विश्वं विष्णुर्वषट्कार इति हृदयाय नमः ।<br>

अमृतांशूद्भवो भानुरिति शिरसे स्वाहा ।<br>

ब्रह्मण्यो ब्रह्मकृद्ब्रह्मेति शिखायै वषट् ।<br>

सुवर्णबिन्दुरक्षोभ्य इति कवचाय हुम् ।<br>

निमिषोऽनिमिषः स्रग्वीति नेत्रत्रयाय वौषट् ।<br>

रथाङ्गपाणिरक्षोभ्य इत्यस्त्राय फट् ।<br>

इति षडङ्गन्यासः ॥<br>

<br>

श्रीकृष्णप्रीत्यर्थे विष्णोर्दिव्यसहस्रनामजपमहं<br>

करिष्ये इति सङ्कल्पः ।<br>

           अथ ध्यानम् ।<br>

क्षीरोदन्वत्प्रदेशे शुचिमणिविलसत्सैकतेर्मौक्तिकानां<br>

मालाकॢप्तासनस्थः स्फटिकमणिनिभैर्मौक्तिकैर्मण्डिताङ्गः ।<br>

शुभ्रैरभ्रैरदभ्रैरुपरिविरचितैर्मुक्तपीयूष वर्षैः<br>

आनन्दी नः पुनीयादरिनलिनगदा शङ्खपाणिर्मुकुन्दः ॥ १॥<br>

<br>

भूः पादौ यस्य नाभिर्वियदसुरनिलश्चन्द्र सूर्यौ च नेत्रे<br>

कर्णावाशाः शिरो द्यौर्मुखमपि दहनो यस्य वास्तेयमब्धिः ।<br>

अन्तःस्थं यस्य विश्वं सुरनरखगगोभोगिगन्धर्वदैत्यैः<br>

चित्रं रंरम्यते तं त्रिभुवन वपुषं विष्णुमीशं नमामि ॥ २॥<br>

<br>

ॐ शान्ताकारं भुजगशयनं पद्मनाभं सुरेशं<br>

विश्वाधारं गगनसदृशं मेघवर्णं शुभाङ्गम् ।<br>

लक्ष्मीकान्तं कमलनयनं योगिभिर्ध्यानगम्यं<br>

वन्दे विष्णुं भवभयहरं सर्वलोकैकनाथम् ॥ ३॥<br>

<br>

मेघश्यामं पीतकौशेयवासं<br>

श्रीवत्साङ्कं कौस्तुभोद्भासिताङ्गम् ।<br>

पुण्योपेतं पुण्डरीकायताक्षं<br>

विष्णुं वन्दे सर्वलोकैकनाथम् ॥ ४॥<br>

<br>

नमः समस्तभूतानामादिभूताय भूभृते ।<br>

अनेकरूपरूपाय विष्णवे प्रभविष्णवे ॥ ५॥<br>

<br>

सशङ्खचक्रं सकिरीटकुण्डलं<br>

सपीतवस्त्रं सरसीरुहेक्षणम् ।<br>

सहारवक्षःस्थलशोभिकौस्तुभं<br>

नमामि विष्णुं शिरसा चतुर्भुजम् ॥ ६॥<br>

<br>

छायायां पारिजातस्य हेमसिंहासनोपरि<br>

आसीनमम्बुदश्याममायताक्षमलंकृतम् ।<br>

चन्द्राननं चतुर्बाहुं श्रीवत्साङ्कित वक्षसं<br>

रुक्मिणी सत्यभामाभ्यां सहितं कृष्णमाश्रये ॥ ७॥<br>

<br>

<br>

<br>

      स्तोत्रम् ।<br>

           हरिः ॐ ।<br>

विश्वं विष्णुर्वषट्कारो भूतभव्यभवत्प्रभुः ।<br>

भूतकृद्भूतभृद्भावो भूतात्मा भूतभावनः ॥ १॥<br>

<br>

पूतात्मा परमात्मा च मुक्तानां परमा गतिः ।<br>

अव्ययः पुरुषः साक्षी क्षेत्रज्ञोऽक्षर एव च ॥ २॥<br>

<br>

योगो योगविदां नेता प्रधानपुरुषेश्वरः ।<br>

नारसिंहवपुः श्रीमान् केशवः पुरुषोत्तमः ॥ ३॥<br>

<br>

सर्वः शर्वः शिवः स्थाणुर्भूतादिर्निधिरव्ययः ।<br>

सम्भवो भावनो भर्ता प्रभवः प्रभुरीश्वरः ॥ ४॥<br>

<br>

स्वयम्भूः शम्भुरादित्यः पुष्कराक्षो महास्वनः ।<br>

अनादिनिधनो धाता विधाता धातुरुत्तमः ॥ ५॥<br>

<br>

अप्रमेयो हृषीकेशः पद्मनाभोऽमरप्रभुः ।<br>

विश्वकर्मा मनुस्त्वष्टा स्थविष्ठः स्थविरो ध्रुवः ॥ ६॥<br>

<br>

अग्राह्यः शाश्वतः कृष्णो लोहिताक्षः प्रतर्दनः ।<br>

प्रभूतस्त्रिककुब्धाम पवित्रं मङ्गलं परम् ॥ ७॥<br>

<br>

ईशानः प्राणदः प्राणो ज्येष्ठः श्रेष्ठः प्रजापतिः ।<br>

हिरण्यगर्भो भूगर्भो माधवो मधुसूदनः ॥ ८॥<br>

<br>

ईश्वरो विक्रमी धन्वी मेधावी विक्रमः क्रमः ।<br>

अनुत्तमो दुराधर्षः कृतज्ञः कृतिरात्मवान् ॥ ९॥<br>

<br>

सुरेशः शरणं शर्म विश्वरेताः प्रजाभवः ।<br>

अहः संवत्सरो व्यालः प्रत्ययः सर्वदर्शनः ॥ १०॥<br>

<br>

अजः सर्वेश्वरः सिद्धः सिद्धिः सर्वादिरच्युतः ।<br>

वृषाकपिरमेयात्मा सर्वयोगविनिःसृतः ॥ ११॥<br>

<br>

वसुर्वसुमनाः सत्यः समात्माऽसम्मितः समः ।<br>

अमोघः पुण्डरीकाक्षो वृषकर्मा वृषाकृतिः ॥ १२॥<br>

<br>

रुद्रो बहुशिरा बभ्रुर्विश्वयोनिः शुचिश्रवाः ।<br>

अमृतः शाश्वतस्थाणुर्वरारोहो महातपाः ॥ १३॥<br>

<br>

सर्वगः सर्वविद्भानुर्विष्वक्सेनो जनार्दनः ।<br>

वेदो वेदविदव्यङ्गो वेदाङ्गो वेदवित् कविः ॥ १४॥<br>

<br>

लोकाध्यक्षः सुराध्यक्षो धर्माध्यक्षः कृताकृतः ।<br>

चतुरात्मा चतुर्व्यूहश्चतुर्दंष्ट्रश्चतुर्भुजः ॥ १५॥<br>

<br>

भ्राजिष्णुर्भोजनं भोक्ता सहिष्णुर्जगदादिजः ।<br>

अनघो विजयो जेता विश्वयोनिः पुनर्वसुः ॥ १६॥<br>

<br>

उपेन्द्रो वामनः प्रांशुरमोघः शुचिरूर्जितः ।<br>

अतीन्द्रः सङ्ग्रहः सर्गो धृतात्मा नियमो यमः ॥ १७॥<br>

<br>

वेद्यो वैद्यः सदायोगी वीरहा माधवो मधुः ।<br>

अतीन्द्रियो महामायो महोत्साहो महाबलः ॥ १८॥<br>

<br>

महाबुद्धिर्महावीर्यो महाशक्तिर्महाद्युतिः ।<br>

अनिर्देश्यवपुः श्रीमानमेयात्मा महाद्रिधृक् ॥ १९॥<br>

<br>

महेष्वासो महीभर्ता श्रीनिवासः सतां गतिः ।<br>

अनिरुद्धः सुरानन्दो गोविन्दो गोविदां पतिः ॥ २०॥<br>

<br>

मरीचिर्दमनो हंसः सुपर्णो भुजगोत्तमः ।<br>

हिरण्यनाभः सुतपाः पद्मनाभः प्रजापतिः ॥ २१॥<br>

<br>

अमृत्युः सर्वदृक् सिंहः सन्धाता सन्धिमान् स्थिरः ।<br>

अजो दुर्मर्षणः शास्ता विश्रुतात्मा सुरारिहा ॥ २२॥<br>

<br>

गुरुर्गुरुतमो धाम सत्यः सत्यपराक्रमः ।<br>

निमिषोऽनिमिषः स्रग्वी वाचस्पतिरुदारधीः ॥ २३॥<br>

<br>

अग्रणीर्ग्रामणीः श्रीमान् न्यायो नेता समीरणः ।<br>

सहस्रमूर्धा विश्वात्मा सहस्राक्षः सहस्रपात् ॥ २४॥<br>

<br>

आवर्तनो निवृत्तात्मा संवृतः सम्प्रमर्दनः ।<br>

अहः संवर्तको वह्निरनिलो धरणीधरः ॥ २५॥<br>

<br>

सुप्रसादः प्रसन्नात्मा विश्वधृग्विश्वभुग्विभुः ।<br>

सत्कर्ता सत्कृतः साधुर्जह्नुर्नारायणो नरः ॥ २६॥<br>

<br>

असङ्ख्येयोऽप्रमेयात्मा विशिष्टः शिष्टकृच्छुचिः ।<br>

सिद्धार्थः सिद्धसङ्कल्पः सिद्धिदः सिद्धिसाधनः ॥ २७॥<br>

<br>

वृषाही वृषभो विष्णुर्वृषपर्वा वृषोदरः ।<br>

वर्धनो वर्धमानश्च विविक्तः श्रुतिसागरः ॥ २८॥<br>

<br>

सुभुजो दुर्धरो वाग्मी महेन्द्रो वसुदो वसुः ।<br>

नैकरूपो बृहद्रूपः शिपिविष्टः प्रकाशनः ॥ २९॥<br>

<br>

ओजस्तेजोद्युतिधरः प्रकाशात्मा प्रतापनः ।<br>

ऋद्धः स्पष्टाक्षरो मन्त्रश्चन्द्रांशुर्भास्करद्युतिः ॥ ३०॥<br>

<br>

अमृतांशूद्भवो भानुः शशबिन्दुः सुरेश्वरः ।<br>

औषधं जगतः सेतुः सत्यधर्मपराक्रमः ॥ ३१॥<br>

<br>

भूतभव्यभवन्नाथः पवनः पावनोऽनलः ।<br>

कामहा कामकृत्कान्तः कामः कामप्रदः प्रभुः ॥ ३२॥<br>

<br>

युगादिकृद्युगावर्तो नैकमायो महाशनः ।<br>

अदृश्यो व्यक्तरूपश्च सहस्रजिदनन्तजित् ॥ ३३॥<br>

<br>

इष्टोऽविशिष्टः शिष्टेष्टः शिखण्डी नहुषो वृषः ।<br>

क्रोधहा क्रोधकृत्कर्ता विश्वबाहुर्महीधरः ॥ ३४॥<br>

<br>

अच्युतः प्रथितः प्राणः प्राणदो वासवानुजः ।<br>

अपांनिधिरधिष्ठानमप्रमत्तः प्रतिष्ठितः ॥ ३५॥<br>

<br>

स्कन्दः स्कन्दधरो धुर्यो वरदो वायुवाहनः ।<br>

वासुदेवो बृहद्भानुरादिदेवः पुरन्दरः ॥ ३६॥<br>

<br>

अशोकस्तारणस्तारः शूरः शौरिर्जनेश्वरः ।<br>

अनुकूलः शतावर्तः पद्मी पद्मनिभेक्षणः ॥ ३७॥<br>

<br>

पद्मनाभोऽरविन्दाक्षः पद्मगर्भः शरीरभृत् ।<br>

महर्द्धिरृद्धो वृद्धात्मा महाक्षो गरुडध्वजः ॥ ३८॥<br>

<br>

अतुलः शरभो भीमः समयज्ञो हविर्हरिः ।<br>

सर्वलक्षणलक्षण्यो लक्ष्मीवान् समितिञ्जयः ॥ ३९॥<br>

<br>

विक्षरो रोहितो मार्गो हेतुर्दामोदरः सहः ।<br>

महीधरो महाभागो वेगवानमिताशनः ॥ ४०॥<br>

<br>

उद्भवः क्षोभणो देवः श्रीगर्भः परमेश्वरः ।<br>

करणं कारणं कर्ता विकर्ता गहनो गुहः ॥ ४१॥<br>

<br>

व्यवसायो व्यवस्थानः संस्थानः स्थानदो ध्रुवः ।<br>

परर्द्धिः परमस्पष्टस्तुष्टः पुष्टः शुभेक्षणः ॥ ४२॥<br>

<br>

रामो विरामो विरजो मार्गो नेयो नयोऽनयः ।<br>
वीरः शक्तिमतां श्रेष्ठो धर्मो धर्मविदुत्तमः ॥ ४३॥<br>

<br>

वैकुण्ठः पुरुषः प्राणः प्राणदः प्रणवः पृथुः ।<br>

हिरण्यगर्भः शत्रुघ्नो व्याप्तो वायुरधोक्षजः ॥ ४४॥<br>

<br>

ऋतुः सुदर्शनः कालः परमेष्ठी परिग्रहः ।<br>

उग्रः संवत्सरो दक्षो विश्रामो विश्वदक्षिणः ॥ ४५॥<br>

<br>

विस्तारः स्थावरस्थाणुः प्रमाणं बीजमव्ययम् ।<br>

अर्थोऽनर्थो महाकोशो महाभोगो महाधनः ॥ ४६॥<br>

<br>

अनिर्विण्णः स्थविष्ठोऽभूर्धर्मयूपो महामखः ।<br>

नक्षत्रनेमिर्नक्षत्री क्षमः क्षामः समीहनः ॥ ४७॥<br>

<br>

यज्ञ इज्यो महेज्यश्च क्रतुः सत्रं सतां गतिः ।<br>

सर्वदर्शी विमुक्तात्मा सर्वज्ञो ज्ञानमुत्तमम् ॥ ४८॥<br>

<br>

सुव्रतः सुमुखः सूक्ष्मः सुघोषः सुखदः सुहृत् ।<br>

मनोहरो जितक्रोधो वीरबाहुर्विदारणः ॥ ४९॥<br>

<br>

स्वापनः स्ववशो व्यापी नैकात्मा नैककर्मकृत् ।<br>

वत्सरो वत्सलो वत्सी रत्नगर्भो धनेश्वरः ॥ ५०॥<br>

<br>

धर्मगुब्धर्मकृद्धर्मी सदसत्क्षरमक्षरम् ।<br>

अविज्ञाता सहस्रांशुर्विधाता कृतलक्षणः ॥ ५१॥<br>

<br>

गभस्तिनेमिः सत्त्वस्थः सिंहो भूतमहेश्वरः ।<br>

आदिदेवो महादेवो देवेशो देवभृद्गुरुः ॥ ५२॥<br>

<br>

उत्तरो गोपतिर्गोप्ता ज्ञानगम्यः पुरातनः ।<br>

शरीरभूतभृद्भोक्ता कपीन्द्रो भूरिदक्षिणः ॥ ५३॥<br>

<br>

सोमपोऽमृतपः सोमः पुरुजित्पुरुसत्तमः ।<br>

विनयो जयः सत्यसन्धो दाशार्हः सात्वताम्पतिः ॥ ५४॥<br>

<br>

जीवो विनयिता साक्षी मुकुन्दोऽमितविक्रमः ।<br>

अम्भोनिधिरनन्तात्मा महोदधिशयोऽन्तकः ॥ ५५॥<br>

<br>

अजो महार्हः स्वाभाव्यो जितामित्रः प्रमोदनः ।<br>

आनन्दो नन्दनो नन्दः सत्यधर्मा त्रिविक्रमः ॥ ५६॥<br>

<br>

महर्षिः कपिलाचार्यः कृतज्ञो मेदिनीपतिः ।<br>

त्रिपदस्त्रिदशाध्यक्षो महाशृङ्गः कृतान्तकृत् ॥ ५७॥<br>

<br>

महावराहो गोविन्दः सुषेणः कनकाङ्गदी ।<br>

गुह्यो गभीरो गहनो गुप्तश्चक्रगदाधरः ॥ ५८॥<br>

<br>

वेधाः स्वाङ्गोऽजितः कृष्णो दृढः सङ्कर्षणोऽच्युतः ।<br>

वरुणो वारुणो वृक्षः पुष्कराक्षो महामनाः ॥ ५९॥<br>

<br>

भगवान् भगहाऽऽनन्दी वनमाली हलायुधः ।<br>

आदित्यो ज्योतिरादित्यः सहिष्णुर्गतिसत्तमः ॥ ६०॥<br>

<br>

सुधन्वा खण्डपरशुर्दारुणो द्रविणप्रदः ।<br>

दिविस्पृक् सर्वदृग्व्यासो वाचस्पतिरयोनिजः ॥ ६१॥<br>

त्रिसामा सामगः साम निर्वाणं भेषजं भिषक् ।<br>

संन्यासकृच्छमः शान्तो निष्ठा शान्तिः परायणम् ॥ ६२॥<br>

<br>

शुभाङ्गः शान्तिदः स्रष्टा कुमुदः कुवलेशयः ।<br>

गोहितो गोपतिर्गोप्ता वृषभाक्षो वृषप्रियः ॥ ६३॥<br>

<br>

अनिवर्ती निवृत्तात्मा सङ्क्षेप्ता क्षेमकृच्छिवः ।<br>

श्रीवत्सवक्षाः श्रीवासः श्रीपतिः श्रीमतांवरः ॥ ६४॥<br>

<br>

श्रीदः श्रीशः श्रीनिवासः श्रीनिधिः श्रीविभावनः ।<br>

श्रीधरः श्रीकरः श्रेयः श्रीमाँल्लोकत्रयाश्रयः ॥ ६५॥<br>

<br>

स्वक्षः स्वङ्गः शतानन्दो नन्दिर्ज्योतिर्गणेश्वरः ।<br>

विजितात्माऽविधेयात्मा सत्कीर्तिश्छिन्नसंशयः ॥ ६६॥<br>

<br>

उदीर्णः सर्वतश्चक्षुरनीशः शाश्वतस्थिरः ।<br>

भूशयो भूषणो भूतिर्विशोकः शोकनाशनः ॥ ६७॥<br>

<br>

अर्चिष्मानर्चितः कुम्भो विशुद्धात्मा विशोधनः ।<br>

अनिरुद्धोऽप्रतिरथः प्रद्युम्नोऽमितविक्रमः ॥ ६८॥<br>

<br>

कालनेमिनिहा वीरः शौरिः शूरजनेश्वरः ।<br>

त्रिलोकात्मा त्रिलोकेशः केशवः केशिहा हरिः ॥ ६९॥<br>

<br>

कामदेवः कामपालः कामी कान्तः कृतागमः ।<br>

अनिर्देश्यवपुर्विष्णुर्वीरोऽनन्तो धनञ्जयः ॥ ७०॥<br>

<br>

ब्रह्मण्यो ब्रह्मकृद् ब्रह्मा ब्रह्म ब्रह्मविवर्धनः ।<br>

ब्रह्मविद् ब्राह्मणो ब्रह्मी ब्रह्मज्ञो ब्राह्मणप्रियः ॥ ७१॥<br>

<br>

महाक्रमो महाकर्मा महातेजा महोरगः ।<br>

महाक्रतुर्महायज्वा महायज्ञो महाहविः ॥ ७२॥<br>

<br>

स्तव्यः स्तवप्रियः स्तोत्रं स्तुतिः स्तोता रणप्रियः ।<br>

पूर्णः पूरयिता पुण्यः पुण्यकीर्तिरनामयः ॥ ७३॥<br>

<br>

मनोजवस्तीर्थकरो वसुरेता वसुप्रदः ।<br>

वसुप्रदो वासुदेवो वसुर्वसुमना हविः ॥ ७४॥<br>

<br>

सद्गतिः सत्कृतिः सत्ता सद्भूतिः सत्परायणः ।<br>

शूरसेनो यदुश्रेष्ठः सन्निवासः सुयामुनः ॥ ७५॥<br>

<br>

भूतावासो वासुदेवः सर्वासुनिलयोऽनलः ।<br>

दर्पहा दर्पदो दृप्तो दुर्धरोऽथापराजितः ॥ ७६॥<br>

<br>

विश्वमूर्तिर्महामूर्तिर्दीप्तमूर्तिरमूर्तिमान् ।<br>

अनेकमूर्तिरव्यक्तः शतमूर्तिः शताननः ॥ ७७॥<br>

<br>

एको नैकः सवः कः किं यत् तत्पदमनुत्तमम् ।<br>

लोकबन्धुर्लोकनाथो माधवो भक्तवत्सलः ॥ ७८॥<br>

<br>

सुवर्णवर्णो हेमाङ्गो वराङ्गश्चन्दनाङ्गदी ।<br>

वीरहा विषमः शून्यो घृताशीरचलश्चलः ॥ ७९॥<br>

<br>

अमानी मानदो मान्यो लोकस्वामी त्रिलोकधृक् ।<br>

सुमेधा मेधजो धन्यः सत्यमेधा धराधरः ॥ ८०॥<br>

<br>

तेजोवृषो द्युतिधरः सर्वशस्त्रभृतां वरः ।<br>

प्रग्रहो निग्रहो व्यग्रो नैकशृङ्गो गदाग्रजः ॥ ८१॥<br>

<br>

चतुर्मूर्तिश्चतुर्बाहुश्चतुर्व्यूहश्चतुर्गतिः ।<br>

चतुरात्मा चतुर्भावश्चतुर्वेदविदेकपात् ॥ ८२॥<br>

<br>

समावर्तोऽनिवृत्तात्मा दुर्जयो दुरतिक्रमः ।<br>

दुर्लभो दुर्गमो दुर्गो दुरावासो दुरारिहा ॥ ८३॥<br>

<br>

शुभाङ्गो लोकसारङ्गः सुतन्तुस्तन्तुवर्धनः ।<br>

इन्द्रकर्मा महाकर्मा कृतकर्मा कृतागमः ॥ ८४॥<br>

<br>

उद्भवः सुन्दरः सुन्दो रत्ननाभः सुलोचनः ।<br>

अर्को वाजसनः शृङ्गी जयन्तः सर्वविज्जयी ॥ ८५॥<br>

<br>

सुवर्णबिन्दुरक्षोभ्यः सर्ववागीश्वरेश्वरः ।<br>

महाह्रदो महागर्तो महाभूतो महानिधिः ॥ ८६॥<br>

<br>

कुमुदः कुन्दरः कुन्दः पर्जन्यः पावनोऽनिलः ।<br>

अमृताशोऽमृतवपुः सर्वज्ञः सर्वतोमुखः ॥ ८७॥<br>

<br>

सुलभः सुव्रतः सिद्धः शत्रुजिच्छत्रुतापनः ।<br>

न्यग्रोधोऽदुम्बरोऽश्वत्थश्चाणूरान्ध्रनिषूदनः ॥ ८८॥<br>

<br>

सहस्रार्चिः सप्तजिह्वः सप्तैधाः सप्तवाहनः ।<br>

अमूर्तिरनघोऽचिन्त्यो भयकृद्भयनाशनः ॥ ८९॥<br>

<br>

अणुर्बृहत्कृशः स्थूलो गुणभृन्निर्गुणो महान् ।<br>

अधृतः स्वधृतः स्वास्यः प्राग्वंशो वंशवर्धनः ॥ ९०॥<br>

<br>

भारभृत् कथितो योगी योगीशः सर्वकामदः ।<br>

आश्रमः श्रमणः क्षामः सुपर्णो वायुवाहनः ॥ ९१॥<br>

<br>

धनुर्धरो धनुर्वेदो दण्डो दमयिता दमः ।<br>

अपराजितः सर्वसहो नियन्ताऽनियमोऽयमः ॥ ९२॥<br>

<br>

सत्त्ववान् सात्त्विकः सत्यः सत्यधर्मपरायणः ।<br>

अभिप्रायः प्रियार्होऽर्हः प्रियकृत् प्रीतिवर्धनः ॥ ९३॥<br>

<br>

विहायसगतिर्ज्योतिः सुरुचिर्हुतभुग्विभुः ।<br>

रविर्विरोचनः सूर्यः सविता रविलोचनः ॥ ९४॥<br>

<br>

अनन्तो हुतभुग्भोक्ता सुखदो नैकजोऽग्रजः ।<br>

अनिर्विण्णः सदामर्षी लोकाधिष्ठानमद्भुतः ॥ ९५॥<br>

<br>

सनात्सनातनतमः कपिलः कपिरव्ययः ।<br>

स्वस्तिदः स्वस्तिकृत्स्वस्ति स्वस्तिभुक्स्वस्तिदक्षिणः ॥ ९६॥<br>

<br>

अरौद्रः कुण्डली चक्री विक्रम्यूर्जितशासनः ।<br>

शब्दातिगः शब्दसहः शिशिरः शर्वरीकरः ॥ ९७॥<br>

<br>

अक्रूरः पेशलो दक्षो दक्षिणः क्षमिणांवरः ।<br>

विद्वत्तमो वीतभयः पुण्यश्रवणकीर्तनः ॥ ९८॥<br>

<br>

उत्तारणो दुष्कृतिहा पुण्यो दुःस्वप्ननाशनः ।<br>

वीरहा रक्षणः सन्तो जीवनः पर्यवस्थितः ॥ ९९॥<br>

<br>

अनन्तरूपोऽनन्तश्रीर्जितमन्युर्भयापहः ।<br>

चतुरश्रो गभीरात्मा विदिशो व्यादिशो दिशः ॥ १००॥<br>

<br>

अनादिर्भूर्भुवो लक्ष्मीः सुवीरो रुचिराङ्गदः ।<br>

जननो जनजन्मादिर्भीमो भीमपराक्रमः ॥ १०१॥<br>

<br>

आधारनिलयोऽधाता पुष्पहासः प्रजागरः ।<br>

ऊर्ध्वगः सत्पथाचारः प्राणदः प्रणवः पणः ॥ १०२॥<br>

<br>

प्रमाणं प्राणनिलयः प्राणभृत्प्राणजीवनः ।<br>

तत्त्वं तत्त्वविदेकात्मा जन्ममृत्युजरातिगः ॥ १०३॥<br>

<br>

भूर्भुवःस्वस्तरुस्तारः सविता प्रपितामहः ।<br>

यज्ञो यज्ञपतिर्यज्वा यज्ञाङ्गो यज्ञवाहनः ॥ १०४॥<br>

<br>

यज्ञभृद् यज्ञकृद् यज्ञी यज्ञभुग् यज्ञसाधनः ।<br>

यज्ञान्तकृद् यज्ञगुह्यमन्नमन्नाद एव च ॥ १०५॥<br>

<br>

आत्मयोनिः स्वयञ्जातो वैखानः सामगायनः ।<br>

देवकीनन्दनः स्रष्टा क्षितीशः पापनाशनः ॥ १०६॥<br>

<br>

शङ्खभृन्नन्दकी चक्री शार्ङ्गधन्वा गदाधरः ।<br>

रथाङ्गपाणिरक्षोभ्यः सर्वप्रहरणायुधः ॥ १०७॥<br>

<br>

सर्वप्रहरणायुध ॐ नम इति ।<br>

वनमाली गदी शार्ङ्गी शङ्खी चक्री च नन्दकी ।<br>

श्रीमान् नारायणो विष्णुर्वासुदेवोऽभिरक्षतु ॥ १०८॥<br>

<br>

श्री वासुदेवोऽभिरक्षतु ॐ नम इति ।<br>

           उत्तरन्यासः ।<br>

     भीष्म उवाच ---<br>

इतीदं कीर्तनीयस्य केशवस्य महात्मनः ।<br>

नाम्नां सहस्रं दिव्यानामशेषेण प्रकीर्तितम् ॥ १॥<br>

<br>

य इदं शृणुयान्नित्यं यश्चापि परिकीर्तयेत् ।<br>

नाशुभं प्राप्नुयात्किञ्चित्सोऽमुत्रेह च मानवः ॥ २॥<br>

<br>

वेदान्तगो ब्राह्मणः स्यात्क्षत्रियो विजयी भवेत् ।<br>

वैश्यो धनसमृद्धः स्याच्छूद्रः सुखमवाप्नुयात् ॥ ३॥<br>

<br>

धर्मार्थी प्राप्नुयाद्धर्ममर्थार्थी चार्थमाप्नुयात् ।<br>

कामानवाप्नुयात्कामी प्रजार्थी प्राप्नुयात्प्रजाम् ॥ ४॥<br>

<br>

भक्तिमान् यः सदोत्थाय शुचिस्तद्गतमानसः ।<br>

सहस्रं वासुदेवस्य नाम्नामेतत्प्रकीर्तयेत् ॥ ५॥<br>

<br>

यशः प्राप्नोति विपुलं ज्ञातिप्राधान्यमेव च ।<br>

अचलां श्रियमाप्नोति श्रेयः प्राप्नोत्यनुत्तमम् ॥ ६॥<br>

<br>

न भयं क्वचिदाप्नोति वीर्यं तेजश्च विन्दति ।<br>

भवत्यरोगो द्युतिमान्बलरूपगुणान्वितः ॥ ७॥<br>

<br>

रोगार्तो मुच्यते रोगाद्बद्धो मुच्येत बन्धनात् ।<br>

भयान्मुच्येत भीतस्तु मुच्येतापन्न आपदः ॥ ८॥<br>

<br>

दुर्गाण्यतितरत्याशु पुरुषः पुरुषोत्तमम् ।<br>

स्तुवन्नामसहस्रेण नित्यं भक्तिसमन्वितः ॥ ९॥<br>

<br>

वासुदेवाश्रयो मर्त्यो वासुदेवपरायणः ।<br>

सर्वपापविशुद्धात्मा याति ब्रह्म सनातनम् ॥ १०॥<br>

<br>

न वासुदेवभक्तानामशुभं विद्यते क्वचित् ।<br>

जन्ममृत्युजराव्याधिभयं नैवोपजायते ॥ ११॥<br>

<br>

इमं स्तवमधीयानः श्रद्धाभक्तिसमन्वितः ।<br>

युज्येतात्मसुखक्षान्तिश्रीधृतिस्मृतिकीर्तिभिः ॥ १२॥<br>

<br>

न क्रोधो न च मात्सर्यं न लोभो नाशुभा मतिः ।<br>

भवन्ति कृत पुण्यानां भक्तानां पुरुषोत्तमे ॥ १३॥<br>

<br>

द्यौः सचन्द्रार्कनक्षत्रा खं दिशो भूर्महोदधिः ।<br>

वासुदेवस्य वीर्येण विधृतानि महात्मनः ॥ १४॥<br>

<br>

ससुरासुरगन्धर्वं सयक्षोरगराक्षसम् ।<br>

जगद्वशे वर्ततेदं कृष्णस्य सचराचरम् ॥ १५॥<br>

<br>

इन्द्रियाणि मनो बुद्धिः सत्त्वं तेजो बलं धृतिः ।<br>

वासुदेवात्मकान्याहुः क्षेत्रं क्षेत्रज्ञ एव च ॥ १६॥<br>

<br>

सर्वागमानामाचारः प्रथमं परिकल्पते ।<br>

आचारप्रभवो धर्मो धर्मस्य प्रभुरच्युतः ॥ १७॥<br>

<br>

ऋषयः पितरो देवा महाभूतानि धातवः ।<br>

जङ्गमाजङ्गमं चेदं जगन्नारायणोद्भवम् ॥ १८॥<br>

<br>

योगो ज्ञानं तथा साङ्ख्यं विद्याः शिल्पादि कर्म च ।<br>

वेदाः शास्त्राणि विज्ञानमेतत्सर्वं जनार्दनात् ॥ १९॥<br>

<br>

एको विष्णुर्महद्भूतं पृथग्भूतान्यनेकशः ।<br>

त्रींल्लोकान्व्याप्य भूतात्मा भुङ्क्ते विश्वभुगव्ययः ॥ २०॥<br>

<br>

इमं स्तवं भगवतो विष्णोर्व्यासेन कीर्तितम् ।<br>

पठेद्य इच्छेत्पुरुषः श्रेयः प्राप्तुं सुखानि च ॥ २१॥<br>

<br>

विश्वेश्वरमजं देवं जगतः प्रभुमव्ययम् ।<br>

भजन्ति ये पुष्कराक्षं न ते यान्ति पराभवम् ॥ २२॥<br>

<br>

न ते यान्ति पराभवम् ॐ नम इति ।<br>

     अर्जुन उवाच ---<br>

पद्मपत्रविशालाक्ष पद्मनाभ सुरोत्तम ।<br>

भक्तानामनुरक्तानां त्राता भव जनार्दन ॥ २३॥<br>

<br>

श्रीभगवानुवाच ---<br>

यो मां नामसहस्रेण स्तोतुमिच्छति पाण्डव ।<br>

सोहऽमेकेन श्लोकेन स्तुत एव न संशयः ॥ २४॥<br>

<br>

स्तुत एव न संशय ॐ नम इति ।<br>

     व्यास उवाच ---<br>

वासनाद्वासुदेवस्य वासितं भुवनत्रयम् ।<br>

सर्वभूतनिवासोऽसि वासुदेव नमोऽस्तु ते ॥ २५॥<br>

<br>

श्री वासुदेव नमोऽस्तुत ॐ नम इति ।<br>

पार्वत्युवाच ---<br>

केनोपायेन लघुना विष्णोर्नामसहस्रकम् ।<br>

पठ्यते पण्डितैर्नित्यं श्रोतुमिच्छाम्यहं प्रभो ॥ २६॥<br>

<br>

     ईश्वर उवाच ---<br>

श्रीराम राम रामेति रमे रामे मनोरमे ।<br>

सहस्रनाम तत्तुल्यं राम नाम वरानने ॥ २७॥<br>

<br>

श्रीरामनाम वरानन ॐ नम इति ।<br>

     ब्रह्मोवाच ---<br>

नमोऽस्त्वनन्ताय सहस्रमूर्तये<br>

सहस्रपादाक्षिशिरोरुबाहवे ।<br>

सहस्रनाम्ने पुरुषाय शाश्वते<br>

सहस्रकोटियुगधारिणे नमः ॥ २८॥<br>

<br>

सहस्रकोटियुगधारिणे ॐ नम इति ।<br>

<br>

ॐ तत्सदिति श्रीमहाभारते शतसाहस्र्यां संहितायां वैयासिक्यामानुशासनिके<br>

पर्वणि भीष्मयुधिष्ठिरसंवादे श्रीविष्णोर्दिव्यसहस्रनामस्तोत्रम् ॥<br>

<br>

     सञ्जय उवाच ---<br>

यत्र योगेश्वरः कृष्णो यत्र पार्थो धनुर्धरः ।<br>

तत्र श्रीर्विजयो भूतिर्ध्रुवा नीतिर्मतिर्मम ॥ २९॥<br>

<br>

श्रीभगवानुवाच ---<br>

अनन्याश्चिन्तयन्तो मां ये जनाः पर्युपासते ।<br>

तेषां नित्याभियुक्तानां योगक्षेमं वहाम्यहम् ॥ ३०॥<br>

<br>

परित्राणाय साधूनां विनाशाय च दुष्कृताम् ।<br>

धर्मसंस्थापनार्थाय सम्भवामि युगे युगे ॥ ३१॥<br>

<br>

आर्ताः विषण्णाः शिथिलाश्च भीताः घोरेषु च व्याधिषु वर्तमानाः ।<br>

सङ्कीर्त्य नारायणशब्दमात्रं विमुक्तदुःखाः सुखिनो भवन्ति ॥ ३२॥<br>

<br>

कायेन वाचा मनसेन्द्रियैर्वा बुद्ध्यात्मना वा प्रकृतेः स्वभावात् ।<br>

करोमि यद्यत् सकलं परस्मै नारायणायेति समर्पयामि ॥ ३३॥<br>

<br>

  इति श्रीविष्णोर्दिव्यसहस्रनामस्तोत्रं सम्पूर्णम् ।<br>

           ॐ तत् सत् ।<br>

<br>

महाभारते अनुशासनपर्वणि<br>

<br>

 Additional Concluding Shlokas <br>

ॐ आपदामपहर्तारं दातारं सर्वसम्पदाम् ।<br>

लोकाभिरामं श्रीरामं भूयो भूयो नमाम्यहम् ॥<br>

<br>

आर्तानामार्तिहन्तारं भीतानां भीतिनाशनम् ।<br>

द्विषतां कालदण्डं तं रामचन्द्रं नमाम्यहम् ॥<br>

<br>

नमः कोदण्डहस्ताय सन्धीकृतशराय च ।<br>

खण्डिताखिलदैत्याय रामायऽऽपन्निवारिणे ॥<br>

<br>

रामाय रामभद्राय रामचन्द्राय वेधसे ।<br>

रघुनाथाय नाथाय सीतायाः पतये नमः ॥<br>

<br>

अग्रतः पृष्ठतश्चैव पार्श्वतश्च महाबलौ ।<br>

आकर्णपूर्णधन्वानौ रक्षेतां रामलक्ष्मणौ ॥<br>

<br>

सन्नद्धः कवची खड्गी चापबाणधरो युवा ।<br>

गच्छन् ममाग्रतो नित्यं रामः पातु सलक्ष्मणः ॥<br>

<br>

अच्युतानन्तगोविन्द नामोच्चारणभेषजात् ।<br>

नश्यन्ति सकला रोगास्सत्यं सत्यं वदाम्यहम् ॥<br>

<br>

सत्यं सत्यं पुनस्सत्यमुद्धृत्य भुजमुच्यते ।<br>

वेदाच्छास्त्रं परं नास्ति न देवं केशवात्परम् ॥<br>

<br>

शरीरे जर्झरीभूते व्याधिग्रस्ते कळेवरे ।<br>

औषधं जाह्नवीतोयं वैद्यो नारायणो हरिः ॥<br>

<br>

आलोड्य सर्वशास्त्राणि विचार्य च पुनः पुनः ।<br>

इदमेकं सुनिष्पन्नं ध्येयो नारायणो हरिः ॥<br>

<br>

यदक्षरपदभ्रष्टं मात्राहीनं तु यद्भवेत् ।<br>

तत्सर्वं क्षम्यतां देव नारायण नमोऽस्तु ते ॥<br>

<br>

विसर्गबिन्दुमात्राणि पदपादाक्षराणि च ।<br>

न्यूनानि चातिरिक्तानि क्षमस्व पुरुषोत्तम ॥<br>

<br>

<br>

 Alternate Concluding Shlokas <br>

नमः कमलनाभाय नमस्ते जलशायिने ।<br>

नमस्ते केशवानन्त वासुदेव नमोऽस्तुते ॥<br>

<br>

नमो ब्रह्मण्यदेवाय गोब्राह्मणहिताय च ।<br>

जगद्धिताय कृष्णाय गोविन्दाय नमो नमः ॥<br>

<br>

आकाशात्पतितं तोयं यथा गच्छति सागरम् ।<br>

सर्वदेवनमस्कारः केशवं प्रति गच्छति ॥<br>

<br>

एष निष्कण्टकः पन्था यत्र सम्पूज्यते हरिः ।<br>

कुपथं तं विजानीयाद् गोविन्दरहितागमम् ॥<br>

<br>

सर्ववेदेषु यत्पुण्यं सर्वतीर्थेषु यत्फलम् ।<br>

तत्फलं समवाप्नोति स्तुत्वा देवं जनार्दनम् ॥<br>

<br>

यो नरः पठते नित्यं त्रिकालं केशवालये ।<br>

द्विकालमेककालं वा क्रूरं सर्वं व्यपोहति ॥<br>

<br>

दह्यन्ते रिपवस्तस्य सौम्याः सर्वे सदा ग्रहाः ।<br>

विलीयन्ते च पापानि स्तवे ह्यस्मिन् प्रकीर्तिते ॥<br>

<br>

येने ध्यातः श्रुतो येन येनायं पठ्यते स्तवः ।<br>

दत्तानि सर्वदानानि सुराः सर्वे समर्चिताः ॥<br>

<br>

इह लोके परे वापि न भयं विद्यते क्वचित् ।<br>

नाम्नां सहस्रं योऽधीते द्वादश्यां मम सन्निधौ ॥<br>

<br>

शनैर्दहन्ति पापानि कल्पकोटीशतानि च ।<br>

अश्वत्थसन्निधौ पार्थ ध्यात्वा मनसि केशवम् ॥<br>

<br>

पठेन्नामसहस्रं तु गवां कोटिफलं लभेत् ।<br>

शिवालये पठेनित्यं तुलसीवनसंस्थितः ॥<br>

<br>

नरो मुक्तिमवाप्नोति चक्रपाणेर्वचो यथा ।<br>

ब्रह्महत्यादिकं घोरं सर्वपापं विनश्यति ॥<br>

<br>

विलयं यान्ति पापानि चान्यपापस्य का कथा ।<br>

सर्वपापविनिर्मुक्तो विष्णुलोकं स गच्छति ॥<br>

<br>

           ॥ हरिः ॐ तत्सत् ॥<br>


</body>
